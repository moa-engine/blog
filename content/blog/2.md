+++
title = "مسیر توسعه تا نسخه پایدار"
date = "2024-03-01"
description = "در چه مسیری هستیم و هدف کجاست"
[taxonomies]
tags = ["MOA"]
+++
هر پروژه،چه پروژه‌ای بزرگ یا کوچک، نقشه راهی دارد برای گسترش و حل مسائل یا اضافه کردن ویژگی‌های جدید به نرم افزار خود. معمولاً این برنامه براساس زمان تنظیم می‌شود؛ برای مثال، برای توسعه در یک سال آینده، پنج سال آینده، یا حتی ده سال یا بیشتر. یک روش دیگر برنامه‌ریزی توسعه براساس نسخه است. به عنوان مثال، باید چه کاری تا انتشار نسخه بعدی انجام شود.
توسعه موآ با استفاده از روش دوم انجام می‌شود و فاصله زمانی بین نسخه‌ها اهمیتی ندارد، ( مثل توزیع دبیان، که انتشار آن در هر زمانی که آماده باشد اتفاق می‌افتد.) کل مسیر توسعه موآ به دو بخش کلی تقسیم می‌شود:
* تا نسخه ۱.۰
* از نسخه فعلی تا ۱.۰
بیایید باهم به این موارد نگاهی بیاندازیم.

## تا نسخه ۱.۰
این بخش شامل تغییرات بزرگ است (معمولاً زمان کار بیشتر و تغییرات بیشتری در کد دارد) که باید از نسخه فعلی منتشر شده تا نسخه ۱.۰ به اتمام برسند و در دسترس کاربران قرار گیرند.
تغییرات فعلی شامل:
* طراحی قالب جدید

این بخش شامل تغییرات عمده در صفحه اصلی، تنظیمات، و صفحه نتایج می‌شود. با توجه به مشکلات فعلی، مثل عدم بهینه‌سازی صفحه تنظیمات برای دستگاه‌های موبایل، مشکلات صفحه اصلی، و همچنین مشکلات سمت کد قالب، تصمیم گرفته شده است که قالب جدیدی مخصوص موآ (نسخه فعلی یک نسخه اصلاح شده از قالب simple در searxng است) از ابتدا طراحی شود تا برای ویژگی‌های بیشتر موآ و نیازهای آن بتوان ارائه داد.

* افزودن ویژگی تنظیم خودکار موتور‎ها با توجه به موضوع جستجو

موآ در حال حاضر بیش از ۱۴۰ موتور جستجو در موضوعات مختلف دارد. در حالت پیش‌فرض، با توجه به محدودیت زمانی (هرچه تعداد موتورهای فعال بیشتر باشد، زمان بیشتری برای دریافت و پردازش نتایج صرف می‌شود) و کیفیت نتایج کلی، فقط تعدادی کم از موتورها در هر یک از دسته‌بندی‌ها فعال هستند، و بقیه موتورها باید به صورت دستی وابسته به نیاز کاربر فعال شوند؛ زیرا بیشتر موتورها فقط در موضوعات خاصی و با زبان خاصی نتایج با کیفیت و درستی ارائه می‌دهند، و فعال بودن همه آن‌ها باعث حاصل شدن نتایج غیر مربوط به موضوع جستجو می‌شود.
به منظور حل این مشکل، در حال کار بر روی یک مدل هوش مصنوعی دسته‌بندی متن هستیم. با افزودن این مدل به موآ، می‌توانیم به تنظیم خودکار موتورهای مربوط به موضوع متن جستجو شده بر اساس آن بپردازیم. ساختار کلی این بخش به این شکل است:
در تنظیمات، دو حالت برای موتورهای خودکار و دستی اضافه می‌شود. در حالت اول، تشخیص موتورهای مورد نیاز بر عهده مدل هوش مصنوعی است، و در حالت دوم، این تشخیص به دست کاربر سپرده می‌شود.
زمانی که حالت اول فعال است (مقدار پیش‌فرض)، با هر جستجو در موآ، مدل هوش مصنوعی متن جستجو را تحلیل می‌کند و متناسب با آن، مرتبط ترین موتورها و افزونه‌ها را فعال می‌کند، و در نتیجه، نتایج مناسبی را همراه با استفاده بهینه از تمامی موتورها فراهم می‌آورد.
در حالت دوم، از مدل هوش مصنوعی استفاده نخواهد شد و تنظیم موتورها به روش سنتی فعلی مدیریت می‌شوند. کاربر می‌تواند به تناسب نیازهای خود، موتورهای مورد نیاز را فعال یا غیر فعال کند.
با توجه به اهمیت بالای حفظ حریم شخصی کاربران در موآ، این مدل به طور خودکار برای موآ (و نه از طرف خدمات شخص ثالث خارج از موآ) پیاده سازی خواهد شد. هیچ داده کاربری ذخیره یا به سرویس دیگری فرستاده نمی‌شود، در نتیجه حفظ حریم خصوصی کاربران تضمین می‌شود.
برنامه توسعه برای این بخش شامل جمع آوری داده‌های جستجو (متون خام جستجوی اینترنتی، که در حال حاضر بر روی جمع آوری و پردازش آرشیو عمومی گوگل ترندز کار می‌کنیم)، پیش‌پردازش (شامل برچسب زدن هر یک از جستجوهای پایگاه داده و دسته‌بندی آن‌ها)، و آموزش و آزمایش مدل خروجی است.

* اصلاح پردازش نتایج با هوش مصنوعی

در مرحله بعد، لازم است که الگوریتم فعلی پردازش نتایج (نتایج خامی که از موتورها دریافت شده) با یک مدل هوش مصنوعی ترکیب شود.
این مدل باید به عنوان ورودی نتایج موتورها، متن جستجو، و زبان جستجو را دریافت کند، و بر اساس آن‌ها، مانند مدل قبلی، با تحلیل موضوعی متن جستجو و به توجه به زبان کاربر، نتایج بهترین منابع را انتخاب و پردازش کند. با ایجاد این تغییر، نتایج غیرمربوط حذف خواهند شد و نتایج مربوط‌تر از بالا به پایین مرتب شده و در دسترس کاربران قرار خواهند گرفت.

با توجه به این تغییرات، امیدواریم که نسخه پایدار موآ دارای رابط کاربری بهینه و مناسب، به همراه نتایج بهتر و ویژگی‌های بیشتر باشد.


## بین نسخه‌ی فعلی تا ۱.۰
این بخش در برگیرنده‌ی تغییرات اندک و ویژگی‌هایی کم‌حجم است که باید از نسخه فعلی تا نسخه پایدار موآ پیاده شوند.
این تغییرات شامل مواردی هستند مثل:
# نوشتن اسناد
این قسمت به نوشتن اسناد ( داکیومنت ها ) در ویکی صفحه‌ی گیتهاب موآ نیاز دارد. نوشته‌های ویکی موآ در سه بخش کاربران، مدیران نمونه و توسعه دهندگان تقسیم می‌شوند که در هر یک از این بخش‌ها مطالب زیر باید انجام پذیرند
* کاربران:
    * آشنایی با موآ
    * چگونگی استفاده از موآ
    * آموزش بخش‌های مختلف
    * سیاست حفظ حریم خصوصی کاربران
* مدیران نمونه:
    * نصب و راه‌اندازی بر روی سرور
    * تنظیمات و شخصی سازی
    * تعمیرات و نگهداری
    * نصب و مدیریت قالب‌ها و افزونه‌ها
* توسعه دهندگان:
    * بررسی کلی ساختار
    * استفاده از api
    * توسعه موتور/ افزونه/ قالب
    * مشارکت
* حمایت از موآ
و...

# تکمیل توسعه mpm و اتصال به برنامه اصلی
‏mpm مدیر بسته موآ است که بر پایه گیت توانایی نصب، به‌روزرسانی، حذف افزونه‌ها، قالب‌ها، موتورها را را دارد. از لحاظ ساختاری این قسمت تقریبا تکمیل است اما نیاز به اضافه شدن به وب‌اپلیکیشن اصلی دارد تا به راحتی از آن استفاده کرد.

# نمایش نسخه موآ در پاورقی
اصلاح کمی در این قسمت نیاز است تا نسخه موآ در پاورقی صفحه برای کاربر نمایش داده شود

# حل مشکلات ترجمه، مثال: مترجم
هم‌اکنون موآ برای تشخیص زبان از يک نسخه اصلاح شده از FastText استفاده می‌کند که کیفیت خوبی دارد. ولی در برخی زبان‌ها مثل عربی و فارسی گاهی اوقات با جستجوهایی مثل
تهران
مترجم
مشکل روبرو می‌شود و زبان عربی را تشخیص می‌دهد.

# حل مشکل توضیح نتیجه گوگل
موتور گوگل در برخی از جستجوها در توضیحاتش مواردی مانند رتبه، قیمت یا عدم وجود بخشی از جستجو در سایت را به همراه باقی قسمت‌ها ارسال می‌کند. بهتر است این قسمت‌ها به شکل مناسب‌تری نمایش داده شوند.

# حل مشکل نداشتن خروجی " تعداد نتایج "
برخی از جستجوها به دلیل نامعلومی خروجی تعداد نتایج را ندارند که نیاز به بررسی دارد.

و...

## کمک به توسعه موآ
برای حل مشکلات یا ایجاد و کمک در انجام موارد بالا، می‌توانید در [ماستودون موآ](https://mastodon.cloud/@moa_engine@mastodon.world) و یا از طریق [تلگرام](https://t.me/@moa_engine) با من تماس بگیرید. از هرگونه کمک به توسعه استقبال خواهد شد :)


